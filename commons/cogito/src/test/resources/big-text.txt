Riforme: Pdl-Lega forzano la mano, aventino Pd-Idv
di Cristina Ferrulli
In fretta, stamattina, il presidente della Repubblica Giorgio Napolitano ha lasciato la biblioteca del Quirinale, dove si trovava per un convegno, a causa di ''un improvviso incontro urgente", come lui stesso confessa, con il premier Mario Monti. E la fretta è lo spirito che accomuna il Professore e il Capo dello Stato davanti ad uno spread, che oggi ha chiuso a 487 punti, ed il timore che agosto possa portare ad un'ondata speculativa ancora più aggressiva, che costringa a nuove manovre sui conti che il governo, ancora oggi, sostiene di voler evitare.
E' il presidente della Repubblica, scusandosi per l'addio anticipato al convegno, ad ammettere la delicatezza del momento in cui si trova l'Italia parlando di "imprevedibile accavallarsi delle scadenze politico-istituzionali interne ed internazionali". L'effetto, però, dell'annuncio di Napolitano, é quello di scatenare una ridda di voci sui motivi così urgenti del faccia a faccia, durato circa un'ora a pochi passi dalla biblioteca dove esperti e professori discutevano proprio di diritto costituzionale . Ufficialmente i temi all'ordine del giorno del vertice sono state le modifiche ai decreti, la spending review e il dl sviluppo, all'esame del Parlamento e il rischio default della Sicilia, che ha spinto ieri Monti a chiedere conferma sulle dimissioni il 31 luglio dal governatore Raffaele Lombardo.
Ma, secondo diverse fonti, Napolitano e Monti avrebbero affrontato anche altri dossier parlamentari, come il ddl intercettazioni, un nodo che, anche a detta dei partiti di maggioranza, sarebbe ora di risolvere per mettere in giusto equilibrio il lavoro della magistratura e la privacy dei cittadini. Nessun accenno al tema, smentiscono in modo secco fonti del Quirinale, che spiegano che nel colloquio Monti e Napolitano hanno espresso valutazioni e indirizzi, pur senza entrare nel merito delle scelte che il governo potrà compiere, sul percorso dei provvedimenti all'esame del Parlamento.
A partire dalla spending review, che il governo punta ad approvare così come è entro l'inizio di agosto scontrandosi però con la richiesta del Pd di modifiche nella parte che riguarda i servizi sanitari. Risparmi ma non tagli, assicura oggi nel question time il ministro dell'Economia Grilli per il quale il decreto di revisione della spesa pubblica "mantiene inalterato il livello sia qualitativo sia quantitativo dei servizi sanitari erogati ai cittadini".
Il tempo è tiranno, sanno bene Monti e Napolitano, a due giorni dall'Eurogruppo che non ha all'ordine del giorno lo 'scudo' anti-spread, rinviato a settembre dalla Germania. D'altra parte oggi anche il Fmi ha raccomandato all'Italia "di tagliare la spesa per diminuire le tasse", di "aiutare la crescita" e un "surplus strutturale dell'1% del Pil" come ancoraggio alle nuove regole di bilancio Ue. Allarmi che addensano altre nuvole sull'Italia e che fanno temere che i decreti in via di approvazione non siano sufficienti a rassicurare i mercati ad agosto anche visto i ritardi nel processo europeo. "Noi continuiamo sulla nostra strada così come definita", è però l'indicazione che Grilli dà ai giornalisti che gli chiedono se il governo pensi ad una manovra bis.